<!DOCTYPE html>
<html lang="en">
<head>
    <meta charset="UTF-8">
    <title>Religionskunskap (Gy25)</title>
    <meta name="viewport" content="width=device-width, initial-scale=1.0">
</head>
<body>
<pre style="white-space: pre-wrap; font-family: sans-serif;">
Religionskunskap - RELI - Gymnasieskola, Kommunal vuxenutbildning på 
gymnasial nivå 


Religionskunskap 

Ämnet religionskunskap har sin vetenskapliga förankring främst i religionsvetenskapen, men är till 
sin karaktär tvärvetenskapligt. Det behandlar hur religioner och andra livsåskådningar kommer till 
uttryck i ord och handling samt hur människor formulerar och förhåller sig till etiska och existentiella 
frågor. I ämnet behandlas trons och etikens betydelse för individers upplevelse av mening och 
tillhörighet. 

Ämnets syfte 

Undervisningen i ämnet religionskunskap ska syfta till att eleverna breddar, fördjupar och utvecklar 
kunskaper om olika religioner, livsåskådningar och etiska förhållningssätt. Kunskaper om samt 
förståelse för kristendomen och dess traditioner har särskild betydelse då denna tradition förvaltat 
den värdegrund som ligger till grund för det svenska samhället. Undervisningen ska ta sin 
utgångspunkt i en samhällssyn som präglas av öppenhet i fråga om livshållningar och människors 
olikheter i ett samhälle präglat av mångfald. 

Undervisningen ska leda till att eleverna utvecklar förmåga att resonera om religion och livsåskådning 
i relation till människors identitet. Eleverna ska ges möjlighet att reflektera över och analysera 
människors värderingar och trosföreställningar och därigenom utveckla respekt för människor och 
förståelse för olika sätt att tänka och leva men undervisningen ska också belysa religiösa tolkningar 
som inte är förenliga med mänskliga rättigheter och demokratiska värderingar. 

Undervisningen ska ge eleverna möjlighet att kritiskt granska hur religion och livsåskådning både 
påverkar och påverkas av förhållanden och skeenden i samhället. Det innebär bland annat att eleverna 
ska ges möjlighet att diskutera kristendomens roll i det svenska samhället samt hur relationen mellan 
religion och vetenskap kan tolkas och uppfattas. Undervisningen ska också ge eleverna möjlighet att 
resonera om hur religion kan förhålla sig till frågor om bland annat kön och sexualitet. 

Undervisningen ska ge eleverna möjlighet att utveckla förmåga att diskutera och analysera etiska och 
existentiella frågor utifrån religion och livsåskådning samt utifrån etiska begrepp och modeller. 
Därigenom ska undervisningen ge verktyg för självständiga reflektioner och ställningstaganden i 
frågor som har betydelse för eleverna. 

Undervisningen i ämnet religionskunskap ska ge eleverna förutsättningar att utveckla följande: 


Kunskaper om religioner och andra livsåskådningar samt om olika tolkningar och varierande 
praktiker inom dessa. 
Kunskaper om människors identitet i relation till religion och livsåskådning. 
Förmåga att resonera om relationen mellan religion och samhälle. 
Förmåga att analysera och reflektera över etiska och existentiella frågor. 
SKOLFS 2023:130 Sida 1 av 4 


Religionskunskap - RELI - Gymnasieskola, Kommunal vuxenutbildning på 
gymnasial nivå 


Nivåer i ämnet religionskunskap 


Nivå 1, 50 poäng, som bygger på de kunskaper grundskolan ger eller motsvarande. 
Nivå 2, 50 poäng, som bygger på nivå 1. 
Nivå 1, 50 poäng 

Nivåkod: RELI1000X 

Centralt innehåll 

Undervisningen i ämnet religionskunskap på nivå 1 ska behandla följande centrala innehåll: 


Tolkningar och varierande praktiker inom kristendom samt islam, judendom, hinduism och 
buddhism, i Sverige och i omvärlden, med betoning på samtida förhållanden. Kännetecken för 
dessa religioner samt jämförande perspektiv inom och mellan religioner och andra 
livsåskådningar, till exempel på människosyn och gudsuppfattningar. 
Hur individers och gruppers identitet kan formas i förhållande till religion och livsåskådning. 
Rätten till religionsfrihet. 
Hur religion och livsåskådning kan påverka och påverkas av förhållanden och skeenden i 
samhället. Frågor om religion och vetenskap i förhållande till olika sätt att förstå världen samt 
frågor om religion i relation till kön och sexualitet. 
Analys av och reflektion över etiska och existentiella frågor utifrån religioner och andra 
livsåskådningar samt utifrån relevanta begrepp och modeller. Etiska och moraliska 
föreställningar om vad ett gott liv och ett gott samhälle kan vara. 
Nivå 2, 50 poäng 

Nivåkod: RELI2000X 

Centralt innehåll 

Undervisningen i ämnet religionskunskap på nivå 2 ska behandla följande centrala innehåll: 


Privatreligiositet i relation till religioner och andra livsåskådningar. Nyreligiösa rörelser och 
strömningar och deras relation till andra religioner. 
Religiösa föreställningar och praktiker hos urfolk i Sverige och i omvärlden. Jämförande 
perspektiv, även i förhållande till andra religioner, till exempel avseende människosyn och 
gudsuppfattningar. 
Hur människors identitet, tillhörigheter, gemenskaper och syn på till exempel frihet och ansvar 
kan formas i förhållande till religion och livsåskådning. 
SKOLFS 2023:130 Sida 2 av 4 


Religionskunskap - RELI - Gymnasieskola, Kommunal vuxenutbildning på 
gymnasial nivå 


Historiska och aktuella händelser och debatter som rör relationen mellan religion och samhälle, 
däribland frågor om religion och vetenskap samt jämlikhet och jämställdhet. 
Etiska och existentiella frågor som är relevanta för utbildningens karaktär. Analys och 
reflektion utifrån relevanta begrepp och modeller samt i förhållande till olika föreställningar 
inom religioner och andra livsåskådningar. 
Betygskriterier 

Av 15 kap. 24 § andra stycket och 20 kap. 37 § andra stycket skollagen (2010:800) följer att läraren vid 
betygssättningen i ett ämne ska göra en sammantagen bedömning av elevens kunskaper på den 
aktuella nivån i ämnet i förhållande till de betygskriterier som gäller för ämnet som helhet och sätta 
det betyg som bäst motsvarar elevens kunskaper. Samtliga kriterier för betyget E ska dock vara 
uppfyllda för att eleven ska kunna få ett godkänt betyg. 

Betyget E 

Eleven visar godtagbara kunskaper om religioner och andra livsåskådningar. Eleven för enkla 
resonemang om varierande tolkningar och praktiker inom och mellan olika religioner och andra 
livsåskådningar. 

Eleven för enkla resonemang om hur människors identitet kan formas i relation till religion och 
livsåskådning. 

Eleven för enkla resonemang om frågor som rör relationen mellan religion och samhälle. 

Eleven gör enkla analyser av och reflektioner över etiska och existentiella frågor. 

Betyget D 

Elevens kunskaper bedöms sammantaget vara mellan C och E. 

Betyget C 

Eleven visar goda kunskaper om religioner och andra livsåskådningar. Eleven för utvecklade 
resonemang om varierande tolkningar och praktiker inom och mellan olika religioner och andra 
livsåskådningar. 

Eleven för utvecklade resonemang om hur människors identitet kan formas i relation till religion och 
livsåskådning. 

Eleven för utvecklade resonemang om frågor som rör relationen mellan religion och samhälle. 

Eleven gör utvecklade analyser av och reflektioner över etiska och existentiella frågor. 

SKOLFS 2023:130 Sida 3 av 4 


Religionskunskap - RELI - Gymnasieskola, Kommunal vuxenutbildning på 
gymnasial nivå 


Betyget B 

Elevens kunskaper bedöms sammantaget vara mellan A och C. 

Betyget A 

Eleven visar mycket goda kunskaper om religioner och andra livsåskådningar. Eleven för utvecklade 
och nyanserade resonemang om varierande tolkningar och praktiker inom och mellan olika religioner 
och andra livsåskådningar. 

Eleven för utvecklade och nyanserade resonemang om hur människors identitet kan formas i relation 
till religion och livsåskådning. 

Eleven för utvecklade och nyanserade resonemang om frågor som rör relationen mellan religion och 
samhälle. 

Eleven gör utvecklade och nyanserade analyser av och reflektioner över etiska och existentiella frågor. 

SKOLFS 2023:130 Sida 4 av 4 



</pre>
</body>
</html>
