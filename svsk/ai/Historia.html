<!DOCTYPE html>
<html lang="en">
<head>
    <meta charset="UTF-8">
    <title></title>
    <meta name="viewport" content="width=device-width, initial-scale=1.0">
</head>
<body>
<pre style="white-space: pre-wrap; font-family: sans-serif;">
---
Type: PDF saved as .txt through Adobe Acrobat
Author: Skolverket.se
URL: https://www.skolverket.se/sitevision/proxy/undervisning/gymnasieskolan/program-och-amnen-i-gymnasieskolan/hitta-program-och-amnen-i-gymnasieskolan-gy25/amne-gy2025/svid12_467ba038192d14ade318a/907561864/subject/HIST/1/pdf
Title: 
Keywords: [not added yet]
---

Historia - HIST - Gymnasieskola, Kommunal vuxenutbildning på gymnasial 
nivå 

Historia 

Historia är ett både humanistiskt och samhällsvetenskapligt ämne som behandlar individens villkor 
och samhällets förändringar över tid. Människors möjligheter och val inför framtiden är beroende av 
såväl kunskaper om handlingar och händelser i det förflutna som nutida tolkningar av dessa. 

Ämnets syfte 

Undervisningen i ämnet historia ska syfta till att eleverna utvecklar, breddar och fördjupar sin 
historiska bildning och sitt historiemedvetande genom kunskaper om det förflutna. Eleverna ska 
också utveckla sina kunskaper om historisk metod och om hur historia används samt sin förståelse av 
hur olika tolkningar och perspektiv på det förflutna präglar synen på nutiden och uppfattningar om 
framtiden. 

Genom undervisningen ska eleverna utveckla sin historiska referensram för att förstå frågor som har 
betydelse för nuet och framtiden, samt för att kunna analysera historiska förändringsprocesser ur 
olika perspektiv. Eleverna ska utveckla sina kunskaper om olika tiders levnadsvillkor och människors 
roller i samhällsförändringar. Undervisningen ska bidra till att eleverna utvecklar insikt i att varje tids 
människor ska förstås utifrån sin tids villkor och värderingar. 

I undervisningen ska eleverna arbeta med historiska begrepp, frågeställningar, förklaringar och olika 
samband i tid och rum för att utveckla förståelse av historiska samhällsförändringar. Att arbeta med 
historisk metod ska också ingå i undervisningen. Det innebär att eleverna ska ges möjlighet att söka, 
granska, tolka och värdera olika typer av källor samt använda olika teorier, perspektiv och begrepp 
som förklarar och åskådliggör historiska förändringsprocesser. 

Historia används både för att påverka samhället och för att skapa och stärka olika identiteter. 
Eleverna ska därför analysera och utveckla kunskaper om hur olika människor och grupper i tid och 
rum har använt historia samt ges möjlighet att reflektera över kulturarvens betydelse för identitets-
och verklighetsuppfattning. På så vis bidrar undervisningen i historia till att eleverna bättre kan förstå 
nutiden och utveckla förmåga att orientera sig inför framtiden. 

Undervisningen i ämnet historia ska ge eleverna förutsättningar att utveckla följande: 


Kunskaper om förändringsprocesser, händelser och aktörer under olika tidsperioder utifrån 
olika tolkningar och perspektiv. 
Förmåga att använda historiska begrepp och förklaringsmodeller. 
Förmåga att formulera och undersöka historiska frågeställningar samt att söka, tolka, kritiskt 
granska och värdera olika historiska källor. 
Förmåga att undersöka och förklara hur historia kan användas i olika sammanhang och för olika 
syften. 
SKOLFS 2023:130 Sida 1 av 8 


Historia - HIST - Gymnasieskola, Kommunal vuxenutbildning på gymnasial 
nivå 


Nivåer i ämnet historia 


Nivå 1a1, 50 poäng, som bygger på de kunskaper grundskolan ger eller motsvarande. Betyg i 
historia som omfattar nivå 1a1 kan inte ingå i elevens examen tillsammans med betyg som 
omfattar nivå 1b. 
Nivå 1a2, 50 poäng, som bygger på nivå 1a1. Betyg i historia som omfattar nivå 1a2 kan inte ingå i 
elevens examen tillsammans med betyg som omfattar nivå 1b. 
Nivå 1b, 100 poäng, som bygger på de kunskaper grundskolan ger eller motsvarande. Betyg i 
historia som omfattar nivå 1b kan inte ingå i elevens examen tillsammans med betyg som 
omfattar nivå 1a1 eller nivå 1a2. 
Nivå 2a, 100 poäng, som bygger på nivå 1a2 eller 1b. Betyg i historia som omfattar nivå 2a kan 
inte ingå i elevens examen tillsammans med betyg som omfattar nivå 2b. 
Nivå 2b, 100 poäng, som bygger på nivå 1a2 eller 1b. Betyg i historia som omfattar nivå 2b kan 
inte ingå i elevens examen tillsammans med betyg som omfattar nivå 2a. 
Nivå 3, 100 poäng, som bygger på nivå 2a eller 2b. 
Nivå 1a1, 50 poäng 

Nivåkod: HIST1A10X 

Centralt innehåll 

Undervisningen i ämnet historia på nivå 1a1 ska behandla följande centrala innehåll: 

Historiskt innehåll 


Europeisk epokindelning med forntiden, antiken, medeltiden, tidigmodern tid och modern tid 
utifrån ett kronologiskt perspektiv. 
Översikt över industrialisering samt framgångar och motgångar för demokratisering i olika 
delar av världen från upplysningstiden till nutid. Konsekvenser av industrialisering och 
demokratisering, till exempel när det gäller resursfördelning, miljö, mänskliga rättigheter och 
jämställdhet. 
Centrala globala förändringsprocesser och händelser, till exempel jordbrukets utveckling, 
teknisk utveckling, förändrat resursutnyttjande, migration, kolonialism och frigörelse, 
folkmord, konflikter och internationellt samarbete. 
De nationella minoriteternas, däribland urfolket samernas, historiska rötter i Sverige. 
Exkludering och inkludering av de nationella minoriteterna i samhället under olika 
tidsperioder. Rasism mot samer samt antisemitism och antiziganism i och utanför Sverige, 
historiska rötter och nutida uttryck. 
Exempel på samband mellan skeenden i det förflutna och nutida förhållanden med relevans för 
framtiden. 
Historiska begrepp, källor och historiebruk 

SKOLFS 2023:130 Sida 2 av 8 


Historia - HIST - Gymnasieskola, Kommunal vuxenutbildning på gymnasial 
nivå 


Tillämpning av historiska begrepp på olika historiska frågeställningar i relation till det 
historiska innehållet. Begreppen orsak och konsekvens samt kontinuitet och förändring. 
Tolkning, granskning och värdering av historiska källor, till exempel arkivmaterial och 
databaser, som utgångspunkt för behandling av frågor kopplade till delar av det historiska 
innehållet. 
Historiebruk med koppling till någon eller några delar av det historiska innehållet. Hur historia 
kan användas i till exempel vardagsliv, samhällsliv och politik och påverka människors identitet, 
värderingar och föreställningar. 
Nivå 1a2, 50 poäng 

Nivåkod: HIST1A20X 

Centralt innehåll 

Undervisningen i ämnet historia på nivå 1a2 ska behandla följande centrala innehåll: 

Historiskt innehåll 


Långa historiska linjer med utgångspunkt i den europeiska epokindelningen samt i centrala 
globala förändringsprocesser och händelser och med fokus på frågor som rör levnadsvillkor och 
makt. Problematisering av historiska tidsindelningars beroende av kulturella och politiska 
förutsättningar. 
Industrialisering samt framgångar och motgångar för demokratisering i Sverige från 
upplysningstiden till nutid. Konsekvenser av industrialisering och demokratisering när det 
gäller till exempel resursfördelning, miljö, mänskliga rättigheter och jämställdhet. Jämförelser 
med andra länder. 
Exempel på samband mellan skeenden i det förflutna och nutida förhållanden med relevans för 
framtiden. 
Historiska begrepp, källor och historiebruk 


Tillämpning av historiska begrepp på olika historiska frågeställningar i relation till det 
historiska innehållet. Hur begreppen aktör och struktur, orsak och konsekvens samt kontinuitet 
och förändring kan användas för att beskriva och förklara historiska förhållanden och 
förändringsprocesser. 
Tolkning, granskning och värdering av historiska källor, till exempel arkivmaterial och 
databaser, som utgångspunkt för behandling av frågor kopplade till delar av det historiska 
innehållet. 
Historiebruk med koppling till delar av det historiska innehållet. Hur historia kan användas i till 
exempel vardagsliv, samhällsliv och politik och påverka människors identitet, värderingar och 
föreställningar. 
SKOLFS 2023:130 Sida 3 av 8 


Historia - HIST - Gymnasieskola, Kommunal vuxenutbildning på gymnasial 
nivå 


Nivå 1b, 100 poäng 

Nivåkod: HIST1B00X 

Centralt innehåll 

Undervisningen i ämnet historia på nivå 1b ska behandla följande centrala innehåll: 

Historiskt innehåll 


Europeisk epokindelning med forntiden, antiken, medeltiden, tidigmodern tid och modern tid 
utifrån ett kronologiskt perspektiv. Problematisering av historiska tidsindelningars beroende av 
kulturella och politiska förutsättningar. 
Industrialisering samt framgångar och motgångar för demokratisering i Sverige och andra delar 
av världen från upplysningstiden till nutid. Konsekvenser av industrialisering och 
demokratisering, till exempel när det gäller resursfördelning, miljö, mänskliga rättigheter och 
jämställdhet. Jämförelser mellan Sverige och andra länder. 
Centrala globala förändringsprocesser och händelser, till exempel jordbrukets utveckling, 
teknisk utveckling, förändrat resursutnyttjande, migration, kolonialism och frigörelse, 
folkmord, konflikter och internationellt samarbete. Långa historiska linjer med fokus på 
levnadsvillkor och makt. 
De nationella minoriteternas, däribland urfolket samernas, historiska rötter i Sverige. 
Exkludering och inkludering av de nationella minoriteterna i samhället under olika 
tidsperioder. Rasism mot samer samt antisemitism och antiziganism i och utanför Sverige, 
historiska rötter och nutida uttryck. 
Exempel på samband mellan skeenden i det förflutna och nutida förhållanden med relevans för 
framtiden. 
Historiska begrepp, källor och historiebruk 


Tillämpning av historiska begrepp på olika historiska frågeställningar i relation till det 
historiska innehållet. Hur begreppen aktör och struktur, orsak och konsekvens samt kontinuitet 
och förändring kan användas för att beskriva och förklara historiska förhållanden och 
förändringsprocesser. 
Tolkning, granskning och värdering av historiska källor, till exempel arkivmaterial och 
databaser, som utgångspunkt för behandling av frågor kopplade till delar av det historiska 
innehållet. 
Historiebruk med koppling till delar av det historiska innehållet. Hur historia kan användas i till 
exempel vardagsliv, samhällsliv och politik och påverka människors identitet, värderingar och 
föreställningar. 
Nivå 2a, 100 poäng 

SKOLFS 2023:130 Sida 4 av 8 


Historia - HIST - Gymnasieskola, Kommunal vuxenutbildning på gymnasial 
nivå 


Nivåkod: HIST2A00X 

Centralt innehåll 

Undervisningen i ämnet historia på nivå 2a ska behandla följande centrala innehåll: 

Historiskt innehåll 


Idéhistoriska och kulturhistoriska strömningar under några epoker, till exempel inom 
vetenskap och politik. Hur dessa strömningar kan kopplas till olika samhällsförändringar. 
Historiska frågeställningar och förklaringar med koppling till industrialisering, demokratisering 
och andra centrala globala förändringsprocesser och händelser. Detta mot bakgrund av långa 
historiska linjer med fokus på levnadsvillkor och makt och med utgångspunkt i den europeiska 
epokindelningen. 
Historiska perspektiv på olika minoritetsgruppers situation i Sverige eller andra delar av 
världen. 
Exempel på samband mellan skeenden i det förflutna och nutida förhållanden med relevans för 
framtiden. 
Historiska begrepp, källor och historiebruk 


Tillämpning av idealistiska och materialistiska förklaringsmodeller på olika historiska 
frågeställningar i relation till det historiska innehållet. Användning av olika historiska begrepp 
för att undersöka, förklara och dra slutsatser om historiska frågeställningar med koppling till 
det historiska innehållet. Hur historiska frågeställningar kan belysas ur olika perspektiv, som till 
exempel social bakgrund, etnicitet, generation, kön och sexualitet. 
Tolkning, granskning och värdering av historiska källor som utgångspunkt för undersökningar 
med historisk metod, kopplade till delar av det historiska innehållet. 
Historiebruk med koppling till delar av det historiska innehållet. Hur historia har använts 
historiskt, och kan användas i nutid, i vardagsliv, samhällsliv och politik och påverka 
människors identitet, värderingar och föreställningar. 
Nivå 2b, 100 poäng 

Nivåkod: HIST2B00X 

Centralt innehåll 

Undervisningen i ämnet historia på nivå 2b ska behandla följande centrala innehåll: 

Historiskt innehåll 

SKOLFS 2023:130 Sida 5 av 8 


Historia - HIST - Gymnasieskola, Kommunal vuxenutbildning på gymnasial 
nivå 


Hur idéhistoriska och kulturhistoriska strömningar under några epoker kan kopplas till olika 
samhällsförändringar. Kulturuttryck och kulturutövning, som återspeglar dessa förändringar, 
till exempel inom bildkonst, litteratur och film. 
Historiska frågeställningar gällande kulturuttryck och kulturutövning med koppling till 
industrialisering, demokratisering och andra centrala globala förändringsprocesser och 
händelser. Detta mot bakgrund av långa historiska linjer med fokus på levnadsvillkor och makt 
och med utgångspunkt i den europeiska epokindelningen. 
Historiska perspektiv på olika minoritetsgruppers situation och kulturuttryck i Sverige eller 
andra delar av världen. 
Exempel på samband mellan skeenden i det förflutna och nutida förhållanden med relevans för 
framtiden. 
Historiska begrepp, källor och historiebruk 


Tillämpning av idealistiska och materialistiska förklaringsmodeller på olika historiska 
frågeställningar i relation till det historiska innehållet. Användning av olika historiska begrepp 
för att undersöka, förklara och dra slutsatser om historiska frågeställningar med koppling till 
det historiska innehållet. Hur historiska frågeställningar kan belysas ur olika perspektiv, som till 
exempel social bakgrund, etnicitet, generation, kön och sexualitet. 
Tolkning, granskning och värdering av historiska källor som utgångspunkt för undersökningar 
med historisk metod kopplade till delar av det historiska innehållet. 
Historiebruk med koppling till delar av det historiska innehållet. Hur historia har använts 
historiskt, och kan användas i nutid, i vardagsliv, samhällsliv och politik och påverka 
människors identitet, värderingar och föreställningar. 
Nivå 3, 100 poäng 

Nivåkod: HIST3000X 

Centralt innehåll 

Undervisningen i ämnet historia på nivå 3 ska behandla följande centrala innehåll: 

Historiskt innehåll 


Idéhistoriska och kulturhistoriska perspektiv på till exempel frågor om genus, synen på 
minoriteter, barn och unga och människors värde under några epoker. 
Fördjupade studier om någon central global förändringsprocess eller händelse, dess orsaker, 
konkreta förlopp och konsekvenser för samhällen, grupper och individer. Detta med fokus på 
levnadsvillkor och makt och mot bakgrund av långa historiska linjer. 
Exempel på samband mellan skeenden i det förflutna och nutida förhållanden med relevans för 
framtiden. 
SKOLFS 2023:130 Sida 6 av 8 


Historia - HIST - Gymnasieskola, Kommunal vuxenutbildning på gymnasial 
nivå 


Historiska begrepp, källor och historiebruk 


Tillämpning av idealistiska och materialistiska förklaringsmodeller på olika historiska 
frågeställningar i relation till det historiska innehållet. Användning av olika historiska begrepp 
för att undersöka, förklara och dra slutsatser om historiska frågeställningar med koppling till 
det historiska innehållet. Hur historiska frågeställningar kan belysas ur olika perspektiv. 
Källkritiska och metodiska problem förknippade med behandlingen av olika typer av historiskt 
källmaterial. 
Urval, tolkning, granskning och värdering av historiska källor som utgångspunkt för 
undersökningar med historisk metod kopplade till delar av det historiska innehållet. 
Historiebruk med koppling till delar av det historiska innehållet. Hur historia har använts 
historiskt, och kan användas i nutid, i vardagsliv, samhällsliv och politik. Olika perspektiv på hur 
historiska berättelser och referenser kan påverka människors identitet, värderingar och 
föreställningar. 
Betygskriterier 

Av 15 kap. 24 § andra stycket och 20 kap. 37 § andra stycket skollagen (2010:800) följer att läraren vid 
betygssättningen i ett ämne ska göra en sammantagen bedömning av elevens kunskaper på den 
aktuella nivån i ämnet i förhållande till de betygskriterier som gäller för ämnet som helhet och sätta 
det betyg som bäst motsvarar elevens kunskaper. Samtliga kriterier för betyget E ska dock vara 
uppfyllda för att eleven ska kunna få ett godkänt betyg. 

Betyget E 

Eleven visar godtagbara kunskaper om förändringsprocesser, händelser och aktörer under olika 
tidsperioder utifrån olika tolkningar och perspektiv. Eleven ger exempel på och förklarar översiktligt 
samband mellan skeenden i det förflutna och förhållanden i nutiden. 

Eleven för enkla resonemang om det historiska innehållet utifrån historiska begrepp och 
förklaringsmodeller. 

Eleven formulerar frågor om det historiska innehållet och använder olika historiska källor för att 
undersöka historiska frågeställningar samt för enkla resonemang om källornas innehåll och 
användbarhet utifrån historisk metod. 

Eleven för enkla resonemang om hur historia kan användas i olika sammanhang och för olika syften. 

Betyget D 

Elevens kunskaper bedöms sammantaget vara mellan C och E. 

Betyget C 

SKOLFS 2023:130 Sida 7 av 8 


Historia - HIST - Gymnasieskola, Kommunal vuxenutbildning på gymnasial 
nivå 


Eleven visar goda kunskaper om förändringsprocesser, händelser och aktörer under olika 
tidsperioder utifrån olika tolkningar och perspektiv. Eleven ger exempel på och förklarar utförligt 
samband mellan skeenden i det förflutna och förhållanden i nutiden. 

Eleven för utvecklade resonemang om det historiska innehållet utifrån historiska begrepp och teorier. 

Eleven formulerar välgrundade frågor om det historiska innehållet och använder olika historiska 
källor för att undersöka historiska frågeställningar samt för välgrundade resonemang om olika 
historiska källors innehåll och användbarhet utifrån historisk metod. 

Eleven för utvecklade resonemang om hur historia kan användas i olika sammanhang och för olika 
syften. 

Betyget B 

Elevens kunskaper bedöms sammantaget vara mellan A och C. 

Betyget A 

Eleven visar mycket goda kunskaper om förändringsprocesser, händelser och aktörer under olika 
tidsperioder utifrån olika tolkningar och perspektiv. Eleven ger exempel på och förklarar utförligt och 
nyanserat samband mellan skeenden i det förflutna och förhållanden i nutiden. 

Eleven för utvecklade och nyanserade resonemang om det historiska innehållet utifrån historiska 
begrepp och teorier. 

Eleven formulerar välgrundade och nyanserade frågor om det historiska innehållet och använder 
olika historiska källor för att undersöka historiska frågeställningar samt för välgrundade och 
nyanserade resonemang om källornas innehåll och användbarhet utifrån historisk metod. 

Eleven för utvecklade och nyanserade resonemang om hur historia kan användas i olika sammanhang 
och för olika syften. 

SKOLFS 2023:130 Sida 8 av 8 



</pre>
</body>
</html>
